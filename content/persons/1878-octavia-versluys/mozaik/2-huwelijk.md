## Trouwboekje

Octavia huwde met Vitalis. De bruidegom heeft de brug van Sint-Joris-ten-Distel moeten oversteken om in Knesselare de liefde van zijn leven te vinden en daar met haar een nieuw leven te beginnen en een gezin te stichten. Zoals het ook gebruikelijk was in die tijd, werd het huwelijk officieel geregistreerd in het gemeentehuis en de parochiekerk van de plaats waar de bruid woonde. 

Het bewaarde trouwboekje van Octavia en Vitalis vermeldt het volgende: '_Afgeleverd te Knesselare den 30 Mei 1906_', met daaronder de Latijnse zin '_Contraxerunt matrimonium in Parochia de Knesselare die 31 mensis maii 1906_'. Dat betekent dat ze einde mei - in het Latijn _maii_ - in volle lente, zijn getrouwd. Eerst in het gemeentehuis, en de dag daarop in de kerk. 

![detailh](detailh.jpg)

Leerrijk is ook dat in het trouwboekje de betekening van het burgerlijk huwelijk in het Nederlands gebeurt: '_Afgeleverd..._', terwijl voor het kerkelijk huwelijk het Latijn wordt gebruikt. De voertaal van de Kerk was in die tijd nog steeds het Latijn. '_Contraxerunt_' was de geijkte uitdrukking om mee te delen dat de betrokkenen '_het huwelijk waren aangegaan_'. 

Er is nog een opvallend detail. Niettegenstaande de grondwet van de nog jonge, moderne staat van het koninkrijk BelgiÃ« de scheiding van kerk en staat voorzag, vermeldt hier het burgerlijk trouwboekje, een wettelijk staatsdocument, toch ook officieel het kerkelijk huwelijk. In 1906 kende vooral Vlaanderen de gestage heropleving van de katholieke Kerk. 

## Midden in de week

De kalender van mei 1906 leert dat 30 en 31 mei op een woensdag en een donderdag vielen. Octavia en Vitalis zijn dus midden in de week getrouwd. Dat leert dat de beide families tot de grote groep van de gewone mensen hoorden. Alleen de rijkere burgerfamilies en leden van de adellijke families konden zich in die tijd permitteren om een zaterdag als trouwdag te kiezen. In 1906 was een zaterdag nog een werkdag, zeker voor arbeiders en kleine boeren. Het barema voor een trouw in de kerk op zaterdag lag ook hoger dan in de week. Dan werd de kerk ook feestelijk aangekleed, een koor en een organist konden de huwelijksplechtigheid opluisteren. Dat konden gewone families, zoals die van De Bleeckere en Versluys, zich toen niet permitteren. 

Over het eigenlijk huwelijksfeest met de families Versluys en De Bleeckere, bestaat er geen monderlinge of geschreven overlevering. Er zijn ook geen foto's. Dat verwondert niet want ook hier geldt dat huwelijksfoto's voor gewone mensen in 1906 nog een zeer dure aangelegenheid. Toch bestaat er een speciale familiefoto Versluys. Die werd genomen naar aanleiding van de speciale gelegenheid van het dubbele huwelijk in [1904](/1878-octavia-versluys/mozaik/3-versluys) van twee zussen van Octavia.

## Kindertal

Octavia en Vitalis leefden in een periode van het katholieke Vlaanderen dat gekend is onder de naam '_het Rijke Roomse Leven_'. Dat hield in dat jonggehuwden via de preekstoel werden aangemaand om veel kinderen te krijgen. Het was de tijd van de grote gezinnen. In het trouwjaar 1906 tot het jaar van de geboorte van het laatste kind Lea in 1922 gaf Octavia het leven aan elf kinderen. Concreet baarde Octavia in de volgende maanden en jaren: mei 1907 - juli 1908 - juli 1909 - januari 1911 - juli 1912 - juli 1913 - oktober 1914 - augustus 1916 - maart 1918 - juni 1920 - juli 1922. In 1906, toen ze trouwde, was Octavia nog geen volle 28 jaar oud en bij de geboorte van Lea was ze nog geen volle 44 jaar oud geworden. De eerste zes kinderen werden geboren voor de Eerste Wereldoorlog, drie tijdens de oorlog en twee erna. Octavia's 'schone jaren' - soms spreekt de volkstaal over 'in de fleur van haar leven' - stonden helemaal in het teken van het moederschap en de huishoudelijke zorg voor haar kinderen.