---
author: "sylvain"
date: "2019-01-25"
gallerij_titel: "Bronnen"
---
Onderzoek zonder bronnen is onbestaande. Dat geldt bij uitstek voor genealogisch en historisch onderzoek in het algemeen. Op de diverse pagina's van deze site is er geen directe bronvermelding van beelden en teksten. Heel wat actuele beelden zijn door [Sylvain](1950-sylvain-de-bleeckere) zelf gemaakt, sommige ook door [Emeric](1946-emeric-de-bleeckere).

Sylvain is de auteur van de teksten. Hij verzorgt de eindredactie van teksten van anderen die altijd met naam worden genoemd. Ook de namen van getuigen worden altijd vermeld. Wanneer het iemand van de drie generaties De Bleeckere-Versluys betreft, wordt enkel de voornaam vermeld met een directe link naar de pagina van die persoon. Letterlijke citaten worden cursief en met aanhaling gepubliceerd. De bronnen voor teksten en beelden die verder reiken dan de data van de familie De Bleeckere-Versluys worden hier in deze rubriek onder '_Publieke bronnen_' vermeld en voorgesteld. 

## Bevoorrechte getuigen

Voor deze site zijn de bevoorrechte getuigen onmisbaar. Dat zijn hier eerst en vooral de kinderen zelf en de kleinkinderen, plus familieleden van [Vitalis](1879-vitalis-de-bleeckere) en [Octavia](1878-octavia-versluys). Ze kennen de familieverhalen. Enkele van die bevoorrechte getuigen spelen voor deze site een hoofdrol.

 Sylvain heeft in de periode 1980-1990 talrijke uitgebreide interviews afgenomen van zijn vader [Maurits](1916-maurits-de-bleeckere) en moeder Flora Verscheure. De aantekeningen ervan zijn neergeschreven in een Atoma-schrift. In de periode 1990-2019 heeft hij eveneens verschillende gesprekken gevoerd met zijn oudste broer [Lucien](1994- lucien-de-bleeckere), zijn tante Louisa van moederszijde, zijn oudere neef Emeric, alsook met Clara De Bleeckere, de jongste dochter van Hendricus De Bleeckere, de oudste broer van Vitalis. 

 Sinds december 2018 voert Emeric verschillende gesprekken met nichten en neven, en verzamelt hij ook documenten uit verschillende familiearchieven. Hij ondersteunt sinds die tijd Sylvain bij het verder verzamelen van getuigenissen van de derde generatie. 

 Sarah, de oudste dochter van Sylvain, en haar dochter Thirza die aan de Rijksuniversiteit geschiedenis studeert, ondersteunen het onderzoek naar digitale en geschreven data over de historische en geografische context, eigen aan de familie De Bleeckere-Versluys. 

 Tijdens het onderzoek naar de familiefoto Versluys kwam Sylvain in contact met enkele kleinkinderen van leden van het gezin Versluys-De Witte. Die staan vermeld in het verslag van [het onderzoek](https://www.debleeckere.be/onderzoek-familiefoto%20versluys), op deze site geplaatst in maart 2021. 

## Online bronnen

Vandaag staan er heel veel en belangrijke bronnen ter beschikking van wie wil op zoek gaan naar het eigen familieverleden. Ziehier een korte voorstelling van de belangrijkste onderzoeksbronnen die voor de uitwerking van deze site van grote waarde zijn.

  [Onroerend Erfgoed](https://www.onroerenderfgoed.be/) is een realisatie van Onroerende Erfgoed, een agentschap van de Vlaamse Overheid. De zoekfunctie op de site laat toe om alle objecten van het onroerend erfgoed in Vlaanderen op te zoeken. Vooral de data over het Meetjesland en Ommeland Brugge zijn  voor de domeinen Bakermat en Onderzoek van deze site onmisbaar. 

  [Familiekunde Vlaanderen](https://familiekunde-vlaanderen.be) is het werk van een vzw. Ze streeft ernaar het kennisknooppunt te zijn voor de familiegeschiedenis in Vlaanderen en Brussel. De vzw geeft het tijdschrift _Vlaamse Stam_ uit.

  [Rijksarchief in België](http://www.arch.be/index.php?l=nl) is een federale instelling die alle officiële documenten van de Belgische steden en gemeenten, evenals van alle officiële instellingen archiveert en ontsluit. Kerkfabrieken zijn officiële instellingen. Het Rijksarchief beheert dus de doopregisters van de parochies. De onsluiting van al die data is een gigantisch werk. Dankzij de digitalisering van de data gebeurt die onsluiting gemakkelijker. De site heeft een uitgebreide zoekfucntie. 

  [Erfgoedbank Meetjesland](www.ergoedbankmeetsjesland.be) is een realisatie van de erfgoedcel Meetjesland. Sinds 2011 verzamelt en ontsluit ze de vele collecties van lokale erfgoedverenigingen en families. De site is de bewaar- en publiekswebsite voor oude foto's en ander erfgoedbeeldmateriaal over het Meetjesland. Deze site is tijdelijk niet beschikbaar.

  [Knesselare Nieuws](https://knesselaarsnieuws.net) heeft als ondertitel '_Knesselare van nu en toen_' is de persoonlijke blog van Jan Van de Casteele. Hij  combineert er historische informatie met actualiteit.

  [Geschiedenis van Aalter](https://geschiedenisvanaalter.blogspot.com/?view=snapshot) is de blog van de Aalterse historicus Peter Laroy.

  [Biliografie van het onderzoek naar de geschiedenis van Aalter](https://www.aalter.be/bibliografie). 

  [Erfgoed Aalter](https://erfgoedaalter.be/) is de website van de nieuwe erfgoedvereniging die na de fusie met Knesselare en Aalter op 1 januari 2019 is opgericht. De vereniging is ontstaan uit de omvorming van de voormalige Aalterse _Heemkundige Kring Arthur Verhoustraete_. Deze persoon heeft voor het archief van Aalter pionierswerk verricht. De nieuwe vereniging geeft het trimesterieel tijdschrift _Erfgoed Aalter_ uit.

  [Het Land van de Woestijne](https://erfgoedaalter.be/land-van-de-woestyne/) Hier bevindt zich de digitale toegang tot alle nummers van het tijdschrift _Het Land van de Woestijne_, het tijdschrift van de Vereniging voor heemkunde en geschiedenis, vanaf de 1ste jrg 1977-78 tot en met de laatste, de 41ste jrg 2018.


  [Forum Eerste Wereldoorlog](http://www.forumeerstewereldoorlog.nl) verzamelt en ontsluit de data die betrekking hebben op de Grote Oorlog.

  De archieven van de volgende gemeenten bevatten data die voor de familie De Bleeckere-Versluys zeer belangrijk zijn: [Gemeente Beernem](https://www.beernem.be/product/1287/archief-van-de-gemeente) bevat het archief van Sint-Joris-ten-Distel, [Gemeente Aalter](https://www.aalter.be/archief) bevat het archief van de gemeenten Knesselare en Aalter.

   [Geopunt](www.geopunt.be). 
   De site van Geopunt is de centrale toegangspoort tot geografische overheidsinformatie. Het portaal maakt geografische informatie toegangkelijk voor overheidsinstanties, burgers en organisaties. Het portaal biedt ook historische cartografie aan met o.a. historisch kaartmateriaal van het Vlaamse landsgedeelte van België, zoals de kaarten van Popp (1842-1879) en de Ferrariskaart (1771-1778). 

  ## Geschreven bronnen

  Luc Stockman, _Geschiedenis van Aalter_. Aalter, Gemeentebestuur, 1979.

>Dit is het belangrijkste, wetenschappelijke werk over de geschiedenis van de gemeente Aalter, met zijn drie dorpen: Aalter-Centrum, Sint-Maria-Aalter en Aalter-Brug. Het is geschreven na grondige studie van de toen beschikbare studies in opdracht van het schepencollege naar aanleiding van het twintigjarig ambtsjubeleum (1915-1979) van burgermeester Jan De Crem. Het lijvige boek verscheen in 1979.

 Jan Camerlinckx, _Van Velt Houck tot parochie Sint-Maria-Aalter_. Aalter, Heemkundige Kring Arthur Verhoutstraete, 2001.

>Dit werk vertelt de geschiedenis van Sint-Maria-Aalter naar aanleiding van de viering van 150 jaar Parochie Sint-Maria-Aalter op 15 september 2001.

Jan Camerlinckx, _De vroeger bezittingen van de jezuïeten te Aalter, de verdere evolutie van het domein na de afschaffing van de orde en de openbare verkoping van hun goederen in 1780_. Aalter, Heemkundige Kring Arthur Verhoutstraete, 2018. 

>Dit werk bevat de resultaten van het onderzoek van de auteur naar de geschiedenis van het domein van jezuïeten, het domein aan de Blekkervijver van het latere Sint-Maria-Aalter.

Tineke De Pauw, Erik Wille, _Dialect Woordenboek. Zuidwest-Meetjesland en omstreken_. Aalter, Erik Wille, 2013.

>Tineke De Pauw verzorgde het taalkundige deel, terwijl Erik Wille het deel met de streekverhalen schreef. Het tweede deel is het meest uitgebreide.

Alfons Ryserhove, _Het Knesselare en Ursel van toen. Een verzameling foto's en prentbriefkaarten aangevuld met beknopte historische gegevens._ Brugge, Uitgeverij Marc Van de Wiele, 1983.

>Het eerste deel handelt over Knesselare en bevat veel historische foto's van de gemeente. Bij de foto's hoort een interessante en leerrijke toelichting, geschreven door Alfons Ryserhove. In de jaren tachtig van vorige eeuw was hij de specialist in de geschiedenis en de volkskunde van Knesselare en omstreken. Het boek bevat 230 foto's en in de begeleidende teksten worden meer dan 2500 bewoners genoemd. In het voorwoord licht de auteur het boek toe als volgt: '_Een eeuw menselijk verleden ligt in dit boek vastgelegd, een eeuw simpel volksleven_.'

Athur Verhoustraete, Alfons Ryserhove, _Leenroerig overzicht van Aalter en Knesselare_. Maldegem, Standaert-Van Steene, 1965.

>Het boek bevat twee delen: Leenroerig Overzicht van Aalter en Feodaal Knesselare. 

Jan Van de Casteele, Paul Verhoestraete, _Over Knesselare Gesproken. Babbels in de aders van ons dorp._ Knesselare, 2011. 

>Dit is het eerste gezamenlijke boek dat de auteurs over Knesselare schreven. 

Jan Van de Casteele, Paul Verhoestraete, _Over fotografen en fotografie_, in: Idem, _Over Knesselare gesproken. Foto’s en feiten uit een beeld-schoon dorp._ 2014.

>Het boek telt dertig hoofdstukken die via woord en beeld handelen over landschap, taal, verdwenen bedrijven, oude winkels, verenigingsleven, sport, stoeten, processies, cafés, feesten, muziek. Jan Van de Casteele verduidelijkt het boek in een interview met Het Nieuwsblad (april 2013): '_De historische foto's zijn een selectie uit wat we voorlopig al vonden in het archief van de dorpsfotografen Hooft, van perscorrespondent Jozef Vanthuyne en van amateur-fotograaf Edgard Van de Casteele. Die drie geven - samen met beelden uit koekendozen - toch wel een goed beeld van hoe een samenleving er op relatief korte tijd toch helemaal anders ging uitzien. De meeste actuele beelden komen van Paul Verhoestraete, die niet alleen via zijn foto's meewerkte aan het boek, maar ook de beeldbank van de familie Hooft doornam en deels digitaliseerde._’

Jan Van de Casteele, _Van baljuw tot timmerman-fotograaf._ Knesselare, 1995. 

>Het boek handelt over de geschiedenis van de fotografenfamilie [Hooft](bakermat-'Knesseloare') van Knesselare.
